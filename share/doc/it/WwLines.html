<html>
<head>
	<meta http-equiv="Content-Type" content="text/html; charset=UTF-8"/>
	<title>Lavorare con le linee e gli stili di linea</title>
</head>
<body>
<h2>Lavorare con le linee e gli stili di linea</h2>
<h3>Propriet&agrave;: Linee</h3>
<table width="75%" cellpadding="5">
<tr><td><img src="images/line_tab7.png"></td>
<td valign="top">Qui, nella scheda Linea del pannello Propriet&agrave;, possiamo impostare gli attributi dei diversi tipi di linea usati in Scribus, che comprendono:
<ul>
<li>linee rette (che, pi&ugrave; esattamente, sono segmenti)</li>
<li>curve di B&eacute;zier</li>
<li>linee a mano libera</li>
<li>bordi di forme e poligoni</li>
<li>bordi di cornici di ogni tipo <i>(a questi deve essere dato un colore perch&eacute; le loro caratteristiche siano visibili).</i></li>
</ul>
Nel descrivere le opzioni della scheda Linea seguiremo un ordine diverso da quello in cui si trovano nella scheda stessa, poich&eacute; in questo modo la spiegazione dovrebbe essere pi&ugrave; chiara.
<p>La parte inferiore dell'immagine qui mostrata &egrave; diversa dall'aspetto predefinito della scheda, poich&eacute; oltre alla voce <b>Nessuno stile</b> che &egrave; sempre presente, abbiamo creato alcuni <b>stili di linea</b> che possono essere usati pi&ugrave; volte all'interno del documento. Gli stili di linea saranno descritti alla fine di questa pagina.
</td>
</tr>
</table>
<h3>Angoli ed estremit√†</h3>
<table>
<tr><td><img src="images/line_tab.png"></td>
<td>Questa schermata mostra le opzioni per gli <b>angoli</b> e per le <b>estremit&agrave;</b> delle linee.
<p>Da sinistra a destra:
<ul>
<li><b>angolo a punta</b> ed <b>estremit&agrave; normale</b></li>
<li><b>angolo smussato</b> ed <b>estremit&agrave; squadrata</b></li>
<li><b>angolo arrotondato</b> ed <b>estremit&agrave; arrotondata</b></li>
</ul>
<p>Poich&eacute; si pu&ograve; scegliere uno qualunque dei tipi di angolo e uno qualunque dei tipi di estremit&agrave;, vi sono in tutto nove possibili combinazioni.</td>
</tr></table>
<h3>Tipo e spessore della linea</h3>
<table width="75%">
<tr>
<td valign="top">Il men&ugrave; a discesa per il <b>tipo di linea</b> offre una vasta scelta; qui ne mostriamo solo una parte. Oltre alle numerose scelte predeterminate, l'ultima voce, <b>personalizzato</b>, apre la finestra di dialogo mostrata pi&ugrave; sotto.
</td>
<td><img src="images/line_tab2.png"></td></tr>
<tr><td>Potete spostare i punti lungo il cursore scorrevole con il mouse o usare le caselle di controllo per regolare la loro posizione. Se avete usato le <i>sfumature</i> nella scheda Colore, l'uso del cursore dovrebbe esservi familiare. Come per le sfumature, potete non solo regolare i punti di transizione, ma anche aggiungerne altri facendo clic nello spazio al di sotto del cursore: vedrete comparire un <b>+</b> vicino al cursore del mouse. Il triangolo rosso indica il punto a cui si applicano i valori nelle caselle di controllo. Potete eliminare un punto facendo clic su di esso e trascinandolo verso il basso (ma ne devono restare almeno due). <p>Come vedete, le caselle di controllo non hanno unit&agrave; di misura: i valori sono relativi allo spessore della linea. Lo <b>spostamento</b> cambia la posizione del motivo lungo la linea, e ci&ograve; aiuta a impedire che uno spazio si trovi all'inizio o su un angolo.
</td>
<td><img src="images/line_tab3.png"></td></tr>
<tr><td><img src="images/line_tab1.png"></td>
<td>L'impostazione <b>Spessore linea</b> non dovrebbe aver bisogno di spiegazioni, ma qui a sinistra vediamo gli effetti del cambiamento di spessore sulla lunghezza e la spaziatura dello stesso motivo a trattini, usando valori di spessore di Ultrasottile, 1.0 pt, e 2.0 pt rispettivamente. <p>Le impostazioni per angoli ed estremit&agrave; sono le stesse degli esempi precedenti, quindi potete vedere che, specialmente con angoli ed estremit&agrave; arrotondate, hanno effetto anche sui singoli trattini del motivo.
</td>
</tr>
</table>
<h3>Inizio freccia e finale freccia</h3>
<table width="65%" cellpadding="5">
<tr>
<td><img src="images/line_tab5.png"></td>
<td valign="bottom">Come per il <i>tipo di linea</i>, anche per <b>Inizio freccia</b> e <b>Finale freccia</b> &egrave; disponibile un gran numero di scelte, che potete scoprire da soli. Poich&eacute; queste terminazioni si applicano solo alle estremit&agrave; opposte di una linea, possono essere usate soltanto con una linea o una figura aperta, e quindi questi pulsanti sono disattivati quando si lavora su forme, poligoni e bordi di cornice. <p>La figura mostrata qui sotto era inizialmente una forma, ma &egrave; stata modificata per spezzare e aprire il triangolo, in modo da aggiungere le frecce; ovviamente, certe &ldquo;frecce&rdquo; non sono affatto tali.</td>
</tr>
<tr><td></td><td><img src="images/line_tab4.png"></td>
</tr>
</table>
<h3>Punto base</h3>
Abbiamo lasciato quest'impostazione per ultima perch&eacute; &egrave; un po' complicata. Per ogni tipo di linea o figura, le impostazioni iniziali nella scheda X,Y,Z del pannello Propriet&agrave; mostrano la <b>Pos X</b> e la <b>Pos Y</b> del punto base, che all'inizio &egrave; l'angolo superiore sinistro della cornice o del riquadro di delimitazione. Nel caso di una linea retta, <b>Pos X</b> e <b>Pos Y</b> indicano il punto iniziale da cui la linea &egrave; stata tracciata. Le altre caselle di controllo nella scheda X,Y,Z mostrano la <b>Larghezza</b> e l'<b>Altezza</b> del riquadro di delimitazione, tranne che per una linea retta, che &egrave; definita soltanto da <b>Larghezza</b> (cio&egrave; lunghezza), direzione (<b>Rotazione</b>) e spessore della linea.
<p>Questo &egrave; valido se il <b>Punto base</b> nella scheda Linea &egrave; impostato a <b>Punto sinistro</b>. Se impostate il punto base a <b>Estremit&agrave;</b> la scheda X,Y,Z mostra caselle di controllo per <b>X1</b>, <b>Y1</b>, e <b>X2</b>, <b>Y2</b>.
<p>Per una linea retta <b>X1</b> e <b>Y1</b> indicano il <i>punto iniziale della linea</i>, cio&egrave; il punto a partire dal quale essa &egrave; stata disegnata; <b>X2</b> e <b>Y2</b> indicano le coordinate dell'altro estremo della linea.
<p>L'esempio mostrato sotto riguarda una linea retta, e potete vedere che <b>X-Pos</b> = <b>X1</b> e <b>Y-Pos</b> = <b>Y1</b>.
<p>Per un oggetto pi&ugrave; complesso di una linea retta, i valori sono riferiti al riquadro di delimitazione, e in questo caso <b>X1</b> e <b>Y1</b> indicano il punto base impostato nella scheda X,Y,Z; i valori <b>X2</b> e <b>Y2</b> indicano la larghezza e l'altezza del riquadro di delimitazione, che quindi saranno sempre numeri positivi.
<table cellpadding="15">
<tr><td>Punto base: <b>punto sinistro</b>
<p><img src="images/geometry.png"></td>
<td>Punto base: <b>estremit&agrave;</b>
<p><img src="images/geometry1.png"></td>
</tr>
</table>
<h3>Stili di linea</h3>
<table width="75%" cellpadding="5">
<tr><td align="right"><img src="images/style_manager1.png"></td>
<td valign="top">Dopo aver descritto i diversi attributi delle linee, possiamo spiegare gli stili di linea.
<p>La pagina <a href="WwStyles.html">Lavorare con gli stili</a> spiega come creare stili per l'aspetto del testo. &Egrave; mostrata qui la finestra di dialogo <b>Gestione stili</b> gi&agrave; vista in quella pagina. Se premiamo il pulsante <b>Nuovo</b>, scegliamo <b>Stile linea</b> nel men&ugrave; a discesa ed espandiamo la finestra, vediamo la sezione in cui gli stili di linea possono essere creati e modificati.</p></td></tr>
<tr><td><img src="images/line_tab6.png"></td>
<td>Immediatamente sotto la scritta <i>Propriet&agrave;</i> ci sono due pulsanti, uno per aggiungere uno stile (cos&igrave; non &egrave; necessario tornare indietro per premere <b>Nuovo</b> un'altra volta), e l'altro per eliminare lo stile evidenziato. <p>Le opzioni disponibili qui sono meno numerose di quelle nella scheda Linea del pannello Propriet&agrave;. In <b>Tipo di linea</b> non c'&egrave; l'opzione <b>Personalizzato</b>. Non ci sono impostazioni per le frecce, che quindi devono essere applicate in seguito se lo si desidera.</p>
<p>Ma in pi&ugrave; ci sono le opzioni per il colore e l'ombreggiatura della linea, che nel pannello Propriet&agrave; si trovano nella scheda Colori.</p>
</td>
</tr>
</table>
</body>
</html>
