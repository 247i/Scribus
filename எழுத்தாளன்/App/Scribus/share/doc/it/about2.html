<html>
<head>
	<meta http-equiv="Content-Type" content="text/html; charset=UTF-8"/>
	<title>Concetti fondamentali su Scribus</title>
</head>
<body>

<h2>Concetti fondamentali su Scribus</h2>
<h3>Perch&eacute; l&rsquo;impaginazione &egrave; diversa dall&rsquo;elaborazione di testi</h3>

<p>Cosa si pu&ograve; fare con Scribus, e che cos&rsquo;&egrave; un programma di &ldquo;impaginazione&rdquo;?</p>
<p>Per prima cosa dovete rendervi conto che Scribus, come tutti i programmi avanzati di desktop publishing, &egrave; molto diverso da un elaboratore di testo. Gli elaboratori di testo sono fatti per creare rapidamente una pagina, quasi sempre in formato A4 o US Letter, in cui cominciare subito a inserire del testo. Scribus, invece, &egrave; un&rsquo;applicazione fatta per creare l&rsquo;impostazione grafica delle pagine; le applicazioni di questo tipo sono pi&ugrave; comunemente note come programmi di desktop publishing (DTP).</p>
<p>Questi programmi danno agli utenti una grande flessibilit&agrave; nel collocare con grande precisione oggetti come fotografie, loghi, cornici di testo e forme, in un&rsquo;esatta posizione e orientamento. Quest&rsquo;articolo descrive alcuni concetti di base su progettazione grafica e impaginazione, ma, soprattutto se usate per la prima volta un programma di DTP, vi consigliamo caldamente di leggere la pagina <a href="qsg.html">Iniziare subito a lavorare con Scribus</a> perch&eacute; possiate farvi un&rsquo;idea di ci&ograve; che Scribus &egrave; in grado di fare e come evitare errori.</p>

<h3>La linea di montaggio finale</h3>
<p>Chi usa per la prima volta un&rsquo;applicazione di impaginazione come Scribus pu&ograve; sentirsi molto frustrato all&rsquo;inizio, poich&eacute; si aspetta di aprire un nuovo documento e cominciare subito a digitare il testo; ma un documento di Scribus &egrave; soltanto uno spazio in cui lavorare, e non &egrave; affatto detto che debba contenere del testo.</p>
<p>Potete paragonare un documento da mandare a una tipografia, o da pubblicare sul web, a un&rsquo;automobile o a un computer. Una macchina come queste &egrave; formata da migliaia di parti, la maggior parte delle quali non &egrave; nemmeno stata fabbricata dal produttore dell&rsquo;automobile o del computer, ma da fornitori esterni.</p>
<p>Se non vi piace la metafora della catena di montaggio, consideratevi lo chef che dirige una cucina, il cui compito consiste nel trasformare un miscuglio di materie prime e di prodotti gi&agrave; lavorati, nel cuocere direttamente una parte dei cibi, e poi nel raccoglierli e disporli con maestria in modo che riescano graditi agli occhi, alle narici e ai palati dei commensali, e naturalmente che soddisfino il loro appetito!
</p>
<p>Ci&ograve; che il produttore o lo chef fa consiste nell&rsquo;assemblare le parti per ottenere il prodotto finale, e questo &egrave; proprio l&rsquo;obiettivo principale di un programma di impaginazione: &egrave; la linea di montaggio finale di un documento destinato ad essere pubblicato (molto probabilmente, stampato). Da qui viene l&rsquo;espressione &ldquo;Desktop <i>Publishing</i>&rdquo;.</p>

<h3>Il processo di lavoro</h3>
<p>Che siate un fabbricante di determinati oggetti, o uno chef, o che vi occupiate di impaginazione, per lavorare nel modo migliore dovete pensare in anticipo a ci&ograve; che intendete fare e programmarlo. L&rsquo;insieme delle fasi di programmazione, coordinamento e produzione &egrave; detto <b>processo di lavoro</b>.</p>

<h4>Programmazione</h4>
<p>Non importa se volete costruire una macchina complessa oppure creare un&rsquo;impaginazione complessa: in entrambi i casi spesso si comincia, letteralmente, al tavolo da disegno. Molti prodotti, tra cui automobili, sono stati &ldquo;creati&rdquo; su un foglio di carta. Quindi, nel design, &egrave; spesso una buona idea spegnere il computer e usare un blocco da disegno per abbozzare l&rsquo;impostazione grafica della pagina.</p>
<p>Poich&eacute; esistono molti attraenti esempi di progettazione grafica per quasi ogni scopo, &egrave; piuttosto facile trovare dei modelli che stimolino la vostra immaginazione. Ma imparare da un esempio &egrave; qualcosa di ben diverso dalla pura e semplice copia: anzi, comporta un notevole impegno, poich&eacute; richiede di analizzare un&rsquo;impaginazione, ad esempio usando un righello per misurare le dimensioni, i margini e gli altri elementi della pagina. Questo non vuol dire che tutto ci&ograve; che colpisce l&rsquo;occhio sia un buon design adatto a ogni situazione. Dovreste cominciare avendo un&rsquo;idea del vostro obiettivo, che potrebbe essere quello di dare informazioni a qualcuno, oppure di creare un manifesto o un cartello da esibire, o di pubblicizzare un certo prodotto. Se il vostro obiettivo &egrave; chiaro, sar&agrave; pi&ugrave; facile cercare buoni esempi di design che vi aiutino a raggiungere un buon risultato.</p>
<p>Imparare dai maestri dell&rsquo;arte probabilmente vi aiuter&agrave; pi&ugrave; di ogni altra cosa a diventare creativi. In seguito potreste scoprire che la lettura di libri sull&rsquo;impaginazione, la grafica editoriale, o la teoria del colore pu&ograve; aiutarvi a migliorare le vostre conoscenze, e inoltre molti di essi sono pieni di esempi che potranno fornirvi idee e ispirazione.</p>
<p>Quando vi sembra di aver creato una grande impaginazione sul vostro blocco da disegno, l&rsquo;analisi non &egrave; finita: al contrario! Parte della fase di programmazione consiste nello stabilire quali elementi dell&rsquo;impaginazione sono statici e dovrebbero essere inseriti in una <a href="pagetemplate1.html">pagina mastro</a>. Inoltre dovreste individuare quali elementi saranno usati pi&ugrave; volte nelle pagine, ma in posizioni diverse: potrete salvare tutti questi elementi in una stessa directory che potr&agrave; essere usata come cartella per la Biblioteca.</p>
<p>Oltre alle considerazioni sull&rsquo;impostazione grafica, c&rsquo;&egrave; un altro importante aspetto nella programmazione del vostro progetto, e cio&egrave; l&rsquo;altro lato del processo: la stampa in tipografia. &Egrave; <b>molto</b> importante sapere in anticipo quali tipi di file (ad esempio quali versioni del formato PDF) il tipografo pu&ograve; utilizzare, e se avete intenzione di usare dei <a href="color1.html">colori spot</a>, dovete sapere in anticipo anche quali colori la tipografia pu&ograve; riprodurre in modo affidabile. Tutte queste informazioni influenzano i passaggi successivi che dovete compiere prima di mandare il prodotto finale alla stampa. E anche se stamperete sulla stampante che avete in casa o in azienda, dovete sapere quali sono le sue capacit&agrave; e limitazioni.</p>
<h4>Preparate i vostri fornitori</h4>
<p>&Egrave; certamente possibile preparare direttamente tutti i materiali (testo, immagini, elementi grafici), ma molti di coloro che si occupano di impaginazione coordinano e assemblano elementi creati o modificati da altri. Proprio come un fabbricante di macchine si coordina con i suoi fornitori per evitare contrasti o inciampi durante il montaggio finale, potete evitare problemi fornendo istruzioni a coloro che producono i &ldquo;componenti&rdquo; o gli &ldquo;ingredienti&rdquo; che entreranno a far parte della vostra pagina finita. E anche se fate tutto da soli, potete fare delle note mentali per evitare complicazioni durante il percorso. L&rsquo;esperienza vi mostrer&agrave; rapidamente che  cambiamenti del contenuto possono rendere necessarie estese modifiche all&rsquo;impostazione grafica.</p>
<p>Per gli autori dei testi dovrebbe essere chiaro quali formati di file sono accettabili. L&rsquo;ideale &egrave; usare un solo formato di file, ma se ci&ograve; &egrave; impossibile, magari per la diversa disponibilit&agrave; di software, semplici file di testo possono essere usati come minimo comune denominatore. Inoltre gli autori dovrebbero utilizzare in modo coerente grafie, stili di citazione, trattini ecc.</p>
<p>Per quanto riguarda i file grafici, dovreste stabilire quali <a href="importhints.html">formati</a> sono i pi&ugrave; adatti per voi, e chiedere agli autori delle immagini di usare soltanto quelli. Inoltre dovreste fornire chiare indicazioni sull&rsquo;uso di <a href="color1.html">colori spot</a>, sulla risoluzione delle immagini e sui <a href="cms.html">profili colore</a>.</p>
<h4>Pronti a partire</h4>
<p>L&rsquo;esperienza suggerisce che il lavoro di impaginazione dovrebbe iniziare soltanto dopo aver raccolto tutti i componenti necessari, e questo &egrave; vero soprattutto per il testo. Se un&rsquo;immagine ha bisogno di correzioni al colore, queste possono essere fatte senza toccare la disposizione degli oggetti sulla pagina; ma modifiche al testo, come l&rsquo;aggiunta di una riga o anche di un paragrafo, possono essere causa di <b>molto</b> lavoro aggiuntivo, poich&eacute; la posizione delle immagini o delle didascalie deve essere corretta. Quindi cercate di fare in modo che non vi siano sorprese quando il lavoro &egrave; giunto in fase avanzata.</p>
<p>All&rsquo;inizio del lavoro, &egrave; sempre una buona pratica raccogliere tutti i file del progetto in una sola directory, con sottodirectory per testi, grafiche vettoriali, file di immagine, e file di altro tipo necessari per il progetto. I file che desiderate riutilizzare spesso dovrebbero essere spostati in una directory di Biblioteca da usare in Scribus. Quando avete finito di fare tutto questo, siete pronti a partire&hellip;</p>
</body>
</html>
