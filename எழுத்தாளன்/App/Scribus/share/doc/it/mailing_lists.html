<html>
<head>
        <meta http-equiv="Content-Type" content="text/html; charset=UTF-8"/>
        <title>Mailing List</title>
</head>
<body>
<h3>Regole di utilizzo delle mailing list e dichiarazioni di non responsabilit&agrave;</h3>
<h3>Introduzione</h3>
<p>
Gli sviluppatori e i collaboratori di Scribus vivono in localit&agrave; distribuite su ogni continente, e spesso sono geograficamente molto lontani tra loro. La comunit&agrave; degli utenti &egrave; ancora pi&ugrave; varia e sparpagliata nel mondo. Quindi IRC e la posta elettronica sono i mezzi preferiti per parlare dell'utilizzo e dello sviluppo di Scribus. La comunicazione via posta elettronica per gli sviluppatori e la comunit&agrave; di Scribus avviene attraverso le mailing list di Scribus.
</p>
<p>
Le nostre liste sono pubbliche, il che significa che chiunque pu&ograve; leggere tutto ci&ograve; che vi viene scritto e partecipare alla discussione. Incoraggiamo tutti a contribuire allo sviluppo di Scribus e a far conoscere il software libero. La lista &ldquo;scribus&rdquo; &egrave; dedicata a discussioni sull'uso di Scribus e pi&ugrave; in generale sul desktop publishing, a richieste di aiuto e annunci. La lista &ldquo;scribus-dev&rdquo; &egrave; dedicata a discussioni sullo sviluppo di Scribus tra gli sviluppatori e gli utenti interessati a questo tema.</p>

<h3>Istruzioni fondamentali per l'uso</h3>

<p>
Ciascuna delle mailing list di Scribus (che da qui in poi indicheremo con &ldquo;listname&rdquo;) ha un indirizzo per l'invio avente la forma <code>listname@lists.scribus.net</code>, un indirizzo per le richieste avente la forma <code>listname-request@lists.scribus.net</code>, e una pagina web all'indirizzo
<a href="http://lists.scribus.net/mailman/listinfo/">http://lists.scribus.net/mailman/listinfo/</a>.
</p>
<p>
Per mandare un'email a una lista, basta mandarla all'indirizzo per l'invio: <code>listname@lists.scribus.net</code>. Per iscrivervi a una lista e poter leggere le mail via via che arrivano, o per cancellare l'iscrizione, usate l'indirizzo per le richieste (vedi sotto).
</p>
<p>
Le mailing list attualmente attive sono elencate in ordine alfabetico nella pagina  <a href="http://lists.scribus.net">http://lists.scribus.net</a>.
</p>

<h3>Iscrizione / cancellazione</h3>

<p>
Chiunque pu&ograve; direttamente iscriversi o cancellarsi da qualunque mailing list, purch&eacute; la lista stessa consenta l'iscrizione libera.
</p>
<p>
Potete iscrivervi o cancellarvi da ciascuna mailing list direttamente dalla rispettiva pagina web all'indirizzo
<a href="http://lists.scribus.net/">http://lists.scribus.net/</a>.
</p>
<p>
Le richieste di iscrizione o cancellazione possono anche essere inviate via email, a un apposito indirizzo per le richieste che &egrave; un po' diverso da quello della lista. I messaggi di iscrizione o cancellazione NON devono essere mandati all'indirizzo vero e proprio della lista.
</p>
<p>
Per iscrivervi o cancellarvi da una lista, mandate un'email a:
</p>
<p>
<code>listname-REQUEST@lists.scribus.net</code>
</p>
<p>
con la parola <code>subscribe</code> (per l'iscrizione) oppure <code>unsubscribe</code> (per la cancellazione) come oggetto.
</p>
<p>
Fate attenzione a non omettere la parte -REQUEST dall'indirizzo.
</p>
<p>
Come parte della procedura di iscrizione, il software che gestisce la lista invia automaticamente una mail a cui dovrete rispondere per confermare l'iscrizione. Questa &egrave; una misura di sicurezza per impedire che qualcuno iscriva alla lista un'altra persona senza il suo consenso.
</p>
<p>
Ricordate che una richiesta di cancellazione deve essere mandata dallo stesso indirizzo iscritto alla lista. Se ci&ograve; non &egrave; possibile, l'oggetto della richiesta deve avere la forma: <code>unsubscribe&nbsp;indirizzoiscritto@dominio.iscritto</code>.
</p>
<p>
Se ricevete messaggi da una mailing list, ma non riuscite a individuare l'indirizzo con cui vi siete iscritti, potete controllare le intestazioni complete dei messaggi ricevuti, in cui troverete alcune righe simili alle seguenti:
</p>
<pre>
    To: quux@example.com
    List-Id: &lt;scribus.lists.scribus.net&gt;
    Sender: scribus-bounces@lists.scribus.net
</pre>
<p>
Questo vi dice con certezza che la lista in questione si chiama <code>scribus</code> e che l'indirizzo iscritto &egrave; <code>quux@example.com</code>. In questo caso (immaginario), per cancellarvi dalla lista dovreste mandare un'email a <code>scribus-request@lists.scribus.net</code> con oggetto <code>unsubscribe&nbsp;quux@example.com</code>.
</p>

<h3>Pagina delle opzioni</h3>

<ul>
<li>
Questa pagina si trova all'indirizzo http://lists.scribus.net/mailman/options/listname/email (ad esempio, http://lists.scribus.net/mailman/options/scribus/john.doe@example.com)
</li>
<li>
La pagina pu&ograve; essere raggiunta anche da quella delle informazioni sulla lista (ad esempio <a href="http://lists.scribus.net/mailman/listinfo/scribus">http://lists.scribus.net/mailman/listinfo/scribus</a>) inserendo il vostro indirizzo di posta nella casella accanto al pulsante &ldquo;Unsubscribe or Edit Options&rdquo;" in fondo alla pagina.
</li>
<li>
Per accedere alla pagina delle opzioni: se non avete gi&agrave; eseguito l'accesso, vi sar&agrave; in alto una casella per l'inserimento della password. Inserite la vostra password e premete il pulsante. Se non sapete la password, premete il pulsante &ldquo;Email My Password To Me&rdquo; in basso a sinistra: il software che gestisce la lista vi mander&agrave; un messaggio automatico con la password.
</li>
<li>
Nella pagina delle opzioni potete accedere o uscire, modificare le impostazioni di iscrizione, cancellarvi dalla lista o farvi mandare una copia della password.
</li>
</ul>

<h3>Regole di comportamento</h3>

<p>
Quando usate le mailing list di Scribus dovreste seguire queste regole:
</p>

<ul>
<li>
Non mandate spam. Vedete sotto le informazioni sul trattamento della pubblicit√†.
</li>
<li>
Se potete, scrivete sempre in inglese. Potete provare a usare altre lingue; nella comunit&agrave; di Scribus vi sono persone che parlano molte lingue, ma non &egrave; garantito che riceviate una risposta nella vostra lingua. Tra gli sviluppatori di  Scribus vi sono persone che parlano inglese, tedesco, francese, olandese, russo, ucraino, finlandese, ceco, svedese e lussemburghese.
</li>
<li>
Fate attenzione a usare la lista adatta. In particolare non mandate richieste sull'uso del programma alla lista scribus-dev, che &egrave; dedicata a questioni relative allo sviluppo.
</li>
<li>
Normalmente dovreste fare in modo che le righe vadano a capo dopo 80 caratteri. Righe pi&ugrave; lunghe sono accettabili per output generato da computer (ad esempio da <code>ls -l</code>).
</li>
<li>Se rispondete a un messaggio, inserite la vostra risposta in fondo; <a href="http://www.blakjak.demon.co.uk/gey_stv0.htm">qui &egrave; spiegato il perch&eacute;.</a> Molti iscritti ricevono i messaggi in  forma raggruppata (<i>digest</i>), e se le risposte sono inserite all'inizio il gruppo di messaggi pu&ograve; diventare difficilmente comprensibile. </li>
<li>
Non mandate messaggi automatici che avvisano delle vostre assenze o vacanze.
</li>
<li>
Non mandate richieste di iscrizione o cancellazione alla lista stessa; usate invece il rispettivo indirizzo -request.
</li>
<li>
<b>Non mandate mai</b> messaggi in HTML; usate il testo semplice.
</li>
<li>
Non mandate allegati di grandi dimensioni. Le liste di Scribus hanno un limite per le dimensioni dei messaggi; gli allegati vengono automaticamente rimossi e sono accessibili solo attraverso l'interfaccia web delle liste.
</li>
<li>
Per comunicare con la lista usate l'indirizzo con cui vi siete iscritti. Se usate un indirizzo diverso, i messaggi che mandate dovranno essere approvati dai moderatori prima che siano pubblicati.
</li>
<li>
Non inserite messaggi o parti di messaggio che avete ricevuto privatamente, a meno che non abbiate il consenso del mittente.
</li>
<li>
Quando rispondete a messaggi inviati alla lista, non mandatene una copia (CC) al mittente originale, a meno che non sia stata richiesta esplicitamente.
</li>
<li>
Se inviate un messaggio a una lista a cui non siete iscritti, citate sempre questo fatto nel testo del messaggio.
</li>
<li>
Non usate linguaggio volgare o indecente; anche perch&eacute; alcuni utenti potrebbero ricevere i messaggi tramite mezzi come la radio a pacchetti, su cui tale linguaggio &egrave; illegale.
</li>
<li>
Non insultate gli altri utenti; siate educati.
</li>
<li>
Usate sempre il buon senso.
</li>
</ul>

<h3>Manutenzione e amministrazione delle liste</h3>

<p>
A volte il server delle mailing list pu&ograve; essere spento per manutenzione o aggiornamento del software. Non allarmatevi: in questi casi facciamo tutto il possibile per riattivare le liste nel pi&ugrave; breve tempo possibile.
</p>
<p>
Se avete problemi con l'iscrizione o la cancellazione, controllate di aver seguito le procedure corrette prima di contattarci. Assicuratevi di aver letto le avvertenze su iscrizione e cancellazione.
</p>
<p>
Per contattare la persona che si occupa del funzionamento delle liste, mandate una mail in inglese a <code>mailman@lists.scribus.net</code>. Oppure potete inserire una segnalazione nel nostro sistema per la gestione degli errori alla pagina <a href="http://bugs.scribus.net">http://bugs.scribus.net</a>.
</p>
<p>
Se non siete riusciti a cancellarvi da una lista, dovreste includere nella vostra segnalazione una copia di tutte le intestazioni di un messaggio che avete ricevuto da quella lista.
</p>

<h3>Dichiarazione di non responsabilit&agrave;/informazioni sulla privacy</h3>

<p>
Le mailing list sono luoghi di discussione pubblica.
</p>
<p>
Tutti i messaggi inviati a una lista sono distribuiti agli iscritti alla lista e copiati nell'archivio pubblico, dove possono essere letti e cercati da chiunque senza bisogno di essere iscritti.
</p>
<p>
Inoltre le nostre mailing list possono essere lette sotto forma di gruppi di discussione (Usenet). &Egrave; possibile farlo anche tramite un'interfaccia web come Google o Gmane.
</p>
<p>
Le liste potrebbero essere distribuite anche in altri luoghi; accertatevi di non mandare alle liste alcun materiale confidenziale o non autorizzato, comprese informazioni come indirizzi di posta elettronica. Da notare in particolare &egrave; il fatto che spammer, virus, e altri software malevoli a volte raccolgono indirizzi da mailing list pubbliche per scopi abusivi.
</p>
<p>
Il team di Scribus gestisce le liste in buona fede, e agir&agrave; per contenere qualunque abuso di cui venga a conoscenza e mantenere il normale e continuo funzionamento delle liste. Allo stesso tempo, il team di Scribus non &egrave; responsabile per del contenuto dei messaggi inviati alle liste o di qualunque cosa possa accadere in relazione a essi.
</p>

<h3>Trattamento della pubblicit&agrave; sulle mailing list di Scribus</h3>

<p>
L'invio di qualunque tipo di posta non richiesta in grandi quantit&agrave; (nota anche come spam) alle liste di Scribus &egrave; vietato. Ai mittenti di tali messaggi pu&ograve; essere impedito di scrivere alle liste e/o possono essere segnalati alle autorit&agrave; competenti.
</p>
<p>
I gestori delle liste di Scribus fanno tutto ci&ograve; che &egrave; loro possibile per impedire la pubblicazione in lista di messaggi di questo tipo.
</p>
<p>
Molte delle regole che usiamo per bloccare gli spammer e i loro messaggi ci sono state segnalate dagli iscritti. Se desiderate aiutarci a ridurre ulteriormente la quantit&agrave; di spam, il vostro aiuto sar&agrave; apprezzato. Per segnalare spam potete scrivere a <code>mailman@lists.scribus.net</code> indicando la URL del messaggio presa dall'archivio della mailing list. Quando esamineremo la vostra richiesta riceverete una risposta. Tenete presente che prenderemo provvedimenti solo sui messaggi segnalati come spam nelle ultime ore, poich&eacute; &egrave; inutile avere regole di filtraggio non aggiornate.
</p>
<p>
Fate in modo che i messaggi che ricevete dalle mailing list di Scribus non vengano mai mandati a sistemi automatici per la segnalazione di spam. Questo comportamento &egrave; spesso dannoso per tutti gli utenti e ci costringer&agrave; a bloccare qualunque traffico dalle mailing list verso di voi, finch&eacute; dimostrerete che non lo farete di nuovo.
</p>

<h3>Licenza</h3>
<p>
<i>Questo documento &egrave; stato adattato dalla descrizione delle mailing list del Progetto Debian. Questo materiale pu&ograve; essere distribuito soltanto alle condizioni esposte nella Open Publication License, Draft v1.0 o successiva. La versione pi&ugrave; recente di solito &egrave; disponibile all'indirizzo <a href="http://www.opencontent.org/openpub/">http://www.opencontent.org/openpub/</a>).</i>
</p>
</body>
</html>
