<html>
<head>
        <meta http-equiv="Content-Type" content="text/html; charset=UTF-8"/>
        <title>Strumenti per la stampa (1)</title>
</head>
<body>
<h2>Strumenti per la stampa (1)</h2>
<h3>La verifica preliminare</h3>
<p>La verifica preliminare &egrave; uno strumento che permette di controllare la presenza in un documento di problemi potenziali o probabili che possono sorgere nella stampa commerciale. Fare errori nella preparazione di un documento pu&ograve; comportare costi finanziari notevoli, e pu&ograve; farvi sembrare e sentire incompetenti. La creazione di documenti che non causano problemi quando l'organizzazione del lavoro prevede la stampa commerciale non richiede anni di studio. Ci&ograve; che richiede &egrave; una certa preparazione, e questa guida in linea fornisce almeno una parte delle informazioni necessarie. Ancora meglio, Scribus contiene uno strumento, la &ldquo;verifica preliminare&rdquo;, che pu&ograve; aiutarvi a identificare pi&ugrave; facilmente i potenziali problemi; dovreste ignorare gli avvisi che fornisce solo se siete sicuri che questo non causer&agrave; errori.</p>
<p>La verifica preliminare pu&ograve; essere eseguita dalla barra dei men&ugrave; da <i>Finestre &gt; Verifica preliminare</i>. Inoltre appare automaticamente se qualche errore viene rilevato quando si lancia la stampa, si apre l'anteprima di stampa, o si esporta in PDF, EPS o PostScript:</p><br>

<table width="90%"><tr><td align="center"><img src="images/preflight-v.png"></td></tr></table>

<p>In &ldquo;Profilo corrente&rdquo; potete selezionare il tipo di file a cui &egrave; destinata l'esportazione o la stampa: PostScript (che comprende l'EPS), PDF 1.3, 1.4, 1.5 o X-3. Il profilo predefinito &egrave; quello impostato in <i>Impostazioni Documento</i> o in <i>Preferenze</i> (vedi sotto). Al di sotto del men&ugrave; per la selezione del profilo &egrave; mostrato un elenco di tutti gli elementi del documento. Nella prima colonna, gli elementi per cui non &egrave; stato rilevato alcun errore sono marcati da un segno di spunta verde. Gli oggetti con potenziali errori sono indicati da un segnale di allarme. Nella seconda colonna &egrave; indicato l'errore potenziale, e la terza indica il <a href="layers.html">livello</a> su cui l'oggetto di trova, con il nome e il colore del livello stesso. Selezionando un oggetto in questa finestra, viene selezionato anche l'oggetto stesso, e Scribus si sposta alla rispettiva pagina. Dopo aver corretto un potenziale errore, potete ripetere la verifica. Potete anche decidere di ignorare gli avvisi ed esportare o stampare comunque.</p>

<p>Spesso potreste considerare questi come semplici avvisi, piuttosto che come errori veri e propri. Ad esempio, nella finestra di dialogo qui sopra, potreste gi&agrave; sapere che l'immagine Image13 &egrave; una GIF e ha una bassa risoluzione, ma non avevate altra scelta che utilizzarla cos&igrave; com'&egrave;. Ma anche cos&igrave;, pu&ograve; servire a ricordarvi di controllare attentamente quell'immagine nel PDF per vedere se &egrave; adatta alle vostre necessit&agrave;. D'altra parte, &egrave; probabile che abbiate dimenticato di cancellare la Image12, che &egrave; vuota, o che abbiate dimenticato di caricarvi un'immagine; e probabilmente nella Text9 non volevate inserire un testo troppo lungo per la cornice. In un documento lungo, anche se eseguite pi&ugrave; volte dei controlli manuali, errori di questo genere possono capitare facilmente.</p>

<p>Come quasi ogni altra funzione di Scribus, la verifica preliminare pu&ograve; essere <a href="settings1.html">configurata</a> nelle <i>Impostazioni documento</i> oppure nelle <i>Preferenze</i>:</p>
<br>
<table width="100%"><tr><td align="center"><img src="images/prefs_preflight.png"></td></tr></table>
<p>Le opzioni in questo pannello sono le seguenti:</p>
<ul>
<li><b>Tipo di file (men&ugrave; a discesa):</b> qui potete selezionare, in base al tipo di file, quali potenziali problemi di stampa/esportazione Scribus verifica per impostazione predefinita.</li>
<li><b>Ignora tutti gli errori:</b> in base a quanto avete letto prima, potete essere certi che attivare quest'opzione non &egrave; una buona idea: un errore scoperto <i>dopo</i> il completamento della stampa in tipografia pu&ograve; dimostrarsi costoso.</li>
<li><b>Controllo automatico prima della stampa o dell'esportazione:</b> se questa opzione &egrave; attiva, la verifica preliminare, oltre che poter essere lanciata manualmente dall'utente, sar&agrave; eseguita automaticamente quando si stampa o si esporta un file PostScript o PDF e segnaler&agrave; eventuali errori rilevati.</li>
<li><b>Controlla glifi mancanti:</b> questa opzione fa in modo che Scribus controlli la mancanza di glifi nei tipi di carattere utilizzati. <i>Non sottovalutate la sua importanza</i>, poiché il cambiamento del tipo di carattere, ad esempio in un foglio di stile o con la formattazione diretta, pu&ograve; far s&igrave; che il testo usi dei glifi non presenti nel nuovo carattere selezionato.</li>
<li><b>Controlla oggetti che non sono sulla pagina:</b> potete facilmente spostare o persino creare oggetti al di fuori della pagina, cio&egrave; nello spazio di lavoro grigio (lo <a href="settings1.html#14">spazio appunti</a>) intorno alle pagine. Questa &egrave; una caratteristica utile, ma pu&ograve; rovinare un file PostScript o PDF destinato alla stampa commerciale, ed &egrave; piuttosto facile &ldquo;dimenticare&rdquo; un elemento che si trova nello spazio appunti (ad esempio, una cornice vuota). Quindi &egrave; fortemente consigliabile <i>non</i> disabilitare questa opzione.</li>
<li><b>Controlla sovrapposizioni nelle cornici di testo:</b> come avidi lettori di questa guida in linea, sicuramente saprete che il lavoro con Scribus &egrave; per lo pi&ugrave; <a href="WwFrames.html">basato su cornici</a>, e sicuramente saprete della <a href="WwText.html">necessit&agrave;</a> di ridurre la dimensione del carattere, oppure di allargare la cornice o collegarla a una successiva, se il testo &egrave; troppo lungo per una particolare cornice. In modo simile a quanto accade per i &ldquo;glifi mancanti&rdquo;, uno dei possibili problemi che possono rovinare o degradare la vostra costosa stampa &egrave; il cambiamento del tipo di carattere, poiché l'ampiezza dei glifi &egrave; variabile a seconda del tipo di carattere stesso. In alcuni casi anche l'uso dello stesso carattere su piattaforme diverse, o persino sullo stesso computer, pu&ograve; far s&igrave; che il testo superi lo spazio disponibile, poiché un aggiornamento potrebbe aver installato una nuova versione di un file di caratteri in cui le misure dei glifi sono cambiate.</li>
<li><b>Controlla le trasparenze usate:</b> il formato di file PostScript non accetta trasparenze, e nemmeno il PDF 1.3, che Scribus &egrave; tuttora in grado di utilizzare. Poiché anche il PDF/X-3 &egrave; basato sul PDF 1.3, &egrave; necessario che questa opzione sia attiva solo per queste tre destinazioni di esportazione/stampa.</li>
<li><b>Controlla immagini mancanti:</b> Scribus non salva le immagini bitmap all'interno dei suoi file; invece, crea dei collegamenti alle immagini in uno dei formati bitmap che &egrave; in grado di <a href="importhints.html">utilizzare</a>. Pu&ograve; accadere facilmente che l'utente salvi un'immagine con un nome diverso, in un altro formato o in un'altra posizione: quindi il collegamento all'immagine potrebbe interrompersi, e la relativa <a href="WwImages.html">cornice immagine</a> sar&agrave; vuota. Un problema di questo genere pu&ograve; sfuggire facilmente: questa opzione fa in modo che Scribus lo segnali.</li>
<li><b>Controlla risoluzione immagini:</b> poiché siete lettori illuminati, gi&agrave; <a href="importhints.html">sapete</a> che la risoluzione delle immagini bitmap pu&ograve; essere un elemento critico per la riuscita della stampa; se la risoluzione &egrave; troppo bassa, le immagini stampate avranno un aspetto orrendo, e se &egrave; troppo alta le dimensioni di un file PostScript o PDF esportato potrebbero essere troppo grandi perché un Raster Image Processor (RIP) commerciale possa elaborarlo. Questa opzione fa s&igrave; che Scribus controlli se la risoluzione di un'immagine &egrave; troppo alta o troppo bassa per una certa destinazione. Come potete vedere, potete modificare i limiti in entrambe le direzioni, ma tenete presente che i valori predefiniti sono sensati nella maggior parte dei casi.</li>
<li><b>Controlla file PDF inseriti:</b> Scribus pu&ograve; importare file PDF nelle cornici immagine per mezzo di <a href="toolbox5.html">Ghostscript</a>. Scribus si serve di Ghostscript per &ldquo;rasterizzare&rdquo; (cio&egrave; per creare un'immagine bitmap di) un file PDF importato, e il risultato potrebbe non piacervi. Inoltre la qualit&agrave; dell'importazione del file dipende dalla versione di Ghostscript che avete installato. Da qui l'opzione che fa s&igrave; che Scribus controlli se sono presenti file PDF importati, che &egrave; utile soprattutto se scambiate file di Scribus tra computer con diverse versioni di Ghostscript installate.</li>
<li><b>Controlla immagini GIF:</b> avete gi&agrave; <a href="importhints.html">imparato</a> che per i file GIF non c'&egrave; posto nella stampa professionale, ma anche se lo sapete potrebbe accadervi di ricevere da altri un archivio ZIP con un file di Scribus e le relative immagini, e alcune di esse potrebbero essere in formato GIF. Quindi, anche se la &ldquo;minaccia GIF&rdquo; potrebbe non essere imminente, non fa male lasciare attivata questa impostazione predefinita.</li>
<li><b>Controlla campi e annotazioni PDF:</b> i file PDF contenenti annotazioni e campi vengono rifiutati da tutti i Raster Image Processor (RIP) commerciali, quindi se volete creare un file PDF pronto per la stampa dovreste lasciare questa opzione attiva.</li>
<li><b>Ignora livelli non stampabili:</b> questa opzione serve per esportare soltanto i livelli contrassegnati come &ldquo;stampabili&rdquo;, il che &egrave; utile soprattutto se avete creato un file con un <a href="layers.html">livello</a> per ogni lingua.</li>
<li><b>Controlla livelli con impostazioni visibile/stampabile non corrispondenti:</b> la possibilit&agrave; di rendere un livello invisibile quando lavorate sul documento &egrave; molto utile, ma se dimenticate di rendere i livelli di nuovo visibili, nel file PostScript o PDF finale potrebbero mancare certi elementi. Potrebbe accadere anche il contrario, ad esempio se create un documento con pi&ugrave; livelli per diverse lingue o diversi schemi di colore. Questa opzione fa s&igrave; che Scribus controlli se i livelli visibili sono anche &ldquo;stampabili&rdquo;, e in questo contesto &ldquo;stampabile&rdquo; significa anche che il livello o il suo contenuto saranno esportati.</li>
</ul>
<h3>L'anteprima di stampa</h3>
<p>Come accennato nella pagina precedente, una delle sfide nell'uso di un'applicazione avanzata di DTP come Scribus consiste nel gestire l'output PostScript &ldquo;di alto livello&rdquo;. Se vi capita di poter usare una vera stampante PostScript (che non sar&agrave; una macchina piccola come quella con cui stampate le vostre foto), potreste cominciare ad apprezzare alcune delle capacit&agrave; di stampa PostScript di Scribus. Esaminiamo meglio l'anteprima di stampa, che si apre da <i>File &gt; Anteprima di stampa</i>.</p>
<p>L'anteprima di stampa in Scribus &egrave; qualcosa di speciale, perché fa ben pi&ugrave; che semplicemente generare una visualizzazione del documento. Scribus crea l'anteprima di stampa creando e analizzando un file PostScript temporaneo. Dovreste avere un po' di pazienza quando generate l'anteprima di stampa, poiché dietro c'&egrave; un bel po' di lavoro! &Egrave; opportuno ricordare che questa &egrave; una delle funzioni di Scribus che hanno bisogno che Ghostscript sia installato sul computer.</p>
<p>L'anteprima di stampa, utilizzata insieme alla verifica preliminare, pu&ograve; aiutarvi a identificare potenziali problemi quando l'organizzazione del lavoro prevede l'utilizzo di file e stampanti PostScript. L'affidabilit&agrave; e la precisione dell'anteprima di stampa dipendono principalmente dalle capacit&agrave; del vostro sistema di stampa, compresa la qualit&agrave; dei driver, e il tipo di caratteristiche avanzate comprese nei documenti che create. Le caratteristiche che possono creare problemi con la stampa comprendono ad esempio sfumature, trasparenze, maschere complesse.</p><br>

<table width="100%"><tr><td align="center"><img src="images/printpreview.png" align="center" alt="Anteprima di stampa" title="Anteprima di stampa" /></td></tr></table>
<p>La maggior parte delle opzioni nell'anteprima di stampa sono state create per la stampa avanzata PostScript o per la stampa commerciale. Quindi la maggior parte, se non tutte, le opzioni in questa finestra sono probabilmente superflue se vi servite di una semplice stampante da scrivania.</p>
<p>Il primo gruppo di opzioni riguarda le &ldquo;Impostazioni di visualizzazione&rdquo; relative alla stampa:</p>
<ul>
<li><b>Abilita antialiasing:</b> attiva o disattiva l'anteprima del testo con caratteri dotati di anti-aliasing. Questo ha effetto soltanto sui <a href="fonts2.html">caratteri PostScript</a> e potrebbe rallentare lievemente la visualizzazione.</li>
<li><b>Visualizza trasparenza:</b> mostra lo sfondo della pagina in modo trasparente.</li>
<li><b>Visualizza CMYK:</b> questa opzione fornisce una simulazione a video di inchiostri CMYK generici e dei <a href="color1.html">colori spot</a>. Quando &egrave; attiva, &egrave; possibile abilitare o disabilitare la visualizzazione di ciascun colore CMYK o spot.</li>
<li><b>Visualizza copertura inchiostro:</b> con questa opzione, Scribus calcola e mostra la copertura dell'inchiostro per ciascuna parte della pagina. Nella schermata qui sotto viene mostrata la copertura per l'inchiostro &ldquo;magenta&rdquo;.</li><br>
<table width="100%"><tr><td align="center"><img src="images/ink-cov.png" alt="Anteprima della copertura di inchiostro" title="Anteprima della copertura di inchiostro" /></td></tr></table>
</ul>
<p>Il secondo gruppo di opzioni riguarda la visualizzazione del documento nell'anteprima di stampa. Sono spiegate nella <a href="print3.html">pagina sulla finestra di dialogo per la stampa</a>. Le opzioni nella parte inferiore dovrebbero essere di immediata comprensione.</p>

</body>
</html>
